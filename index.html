<!DOCTYPE html>
<html>
<head>
<link rel="stylesheet" type="text/css" href="style.css">
</head>
<body>

  <div class="globalbox">

    <h2 class="head">17 Agosto 2020</h2>

    <!--
    commenti
    -->

    <p class="bio justified">
      <img src='xx.png' align='right' width='300'/>
      Oggi in fila alla cassa del supermercato c'era, dietro di me, quella che ad ogni apparenza si giudica come una <i>famigliola felice</i>. Mamma e papà nei loro rigogliosi quaranta, abbronzati e in forma; due bambine, di cui ricordo la magrezza e la vivacità, ai lati del carrello, ripieno fino all'orlo. Una di loro gironzolava qua e là tra le corsie, attratta dai colori brillanti delle confezioni di cioccolata e caramelle, che riportava speranzosa verso il carrello rivolgendo lamenti e preghiere ai due grandi. In tutto ciò portava la mascherina legata al gomito, e non sul volto come il resto dei familiari, e tutte le altre persone presenti tipo me.</br>
      Ho aspettato invano che qualcuno, a cominciare dai suoi genitori, dicesse qualcosa, anche solo del tipo <i>ora, vicino alle casse, rimetti la mascherina</i>. Ma nulla. Io ero senza carrello, mi serviva solo una manciata di cose ma avevo appunto le mani piene, per cui quando ho accennato una sorta di gesto goffo, indicando la mia mascherina alla bimba, non ho ricevuto attenzione. In verità ero combatutto tra l'andare fino in fondo, rischiando di essere <i>pesante</i>, e continuare il mio ragionamento in pace e solitudine. Ho evidentemente scelto la seconda opzione.
    </p>
    <p class="bio justified">
      Ho ripensato a mia nonna Carla. Nonna è morta qualche anno fa, niente a che vedere con il Covid-19. Fumatrice da che me la ricordo, da piccolo l'ho praticamente conosciuta con una nuvola in testa. Le andavo a comprare il suo pacchetto di Philip Morris Multifilter blu al bar vicino casa, e magari ci usciva anche un gelato per me. Le cose sono poi molto cambiate, la sua salute è peggiorata e la giornata non era più scandita dalle sigarette, ma dalle pasticche da prendere. Vivevo a Roma e ormai ci incontravamo ogni tanto, quando facevo pausa dall'università e tornavo al paese.</br>
      Dopo un brusco peggioramento di salute la ritrovai in ospedale con una maschera di plastica sulla faccia, e sentii subito sulla pelle che era l'ultima volta che l'avrei vista. Già prima di entrare in quello stanzone verdastro, suddiviso in spazi quadrati da niente più che tende, sentivo un coro confuso di lamenti, un tappeto sonoro straziante da cui ogni tanto si sollevavano urla disperate e richiami inesaudibili. Camminavo cercando il quadrato giusto, il suo, ma più ne vedevo più mi rassegnavo alla realtà: c'era sempre la stessa sofferenza lì dentro. Non avrei trovato niente di meglio né niente di peggio nel quadrato giusto. Solo una faccia più conosciuta delle altre.
    </p>
    <p class="bio justified">
      E così è stato, più o meno. Certo ho riconosciuto mia nonna, sapevo che era lei dietro quel mascherone che le cingeva il volto, ma che fosse la lei delle altre volte, questo no. Il suo respiro combatteva, doveva succhiare fino all'ultima molecola di ossigeno per restare a galla. I suoi occhi cercavano, cercavano senza tregua in quel soffitto e anche oltre, senza trovare una risposta. Mi riconobbe e parlammo un po', poi cominciò a dire cose senza logica, mi faceva richieste irrealizzabili a cui non riuscivo, e ci ho provato, a trovare risposte confortanti. Alzava la voce, quasi gridava e piangeva senza versare lacrime, e al contrario io mi facevo piccolo, perdevo la parola e il mio sguardo si fissava sul suo. Era l'unica cosa che mi riusciva di fare.</br>
      Restai ancora un po' per assecondarla e ricordo vividissima l'impotenza di quel momento, la sensazione che "le cose stanno così e basta" e che nessuna vita, di nessun genere, le cambierà mai. Mia nonna non si è ammalata di Covid-19, ma se nella mia ignoranza riesco ad intuire cosa significhino <i>insufficienza polmonare</i> e <i>terapia semi-intensiva</i>, allora riesco ad immaginare a cosa somiglino le ultime ore di sofferenza di tante persone, e specialmente anziane, che sono morte in questi mesi, e che continuano a morire. In quel momento, in fila al supermercato con la bambina che mi girava intorno, ho contemplato l'idea di esordire un discorso chiedendole: <i>ce l'hai dei nonni?...</i>
    </p>
    <p class="bio justified">
      Non era tanto volere che mettesse la mascherina. In realtà detestavo la sua noncuranza ed il suo egoismo. Era cieca a qualsiasi forma di dolore e per questo mi sembrava stupida, o forse era l'invidia a farmi pensare queste cose. </br>
      Guardandomi intorno ho pensato che parlare non avrebbe portato a nulla di buono. Vedevo lo stesso tipo di stupidità negli altri familiari, solo più domato, meno spudorato, ma forse addirittura più convinto. Pochi minuti prima un addetto del supermercato aveva chiesto ai clienti in fila per le casse di distanziarsi di un metro. Beh, il loro carrello, spinto da dietro dalla mamma e tirato da davanti dal papà, stava quasi appoggiato alle mie natiche, con lui che praticamente mi affiancava. Ogni volta che riuscivo a fare un passo in avanti, cercando la distanza media tra chi mi precedeva e loro, subito mi tallonavano e riducevano quella distanza a zero. Così ho volutamente aspettato che chi mi precedeva lasciasse un grande spazio tra noi, di almeno due metri, ho fatto un rigido passo in avanti, cercando di comunicare qualcosa col corpo, ma nuovamente riecco il padre alle mie spalle e il carrello quasi nel culo, e la bimba che in tutto ciò se la passeggiava felice e senza mascherina. </br>
      Ho sbagliato a lasciar perdere? Non è litigare che mi spaventa. Mi chiedo solo che frutti avremmo tratto, io e loro, nell'affrontare la questione a parole, e ho momentaneamente concluso che non volevo prendermi questa responsabilità. Portare la morte nei ragionamenti altrui non si fa proprio a cuor leggero, ecco. Loro stavano scegliendo di non pensarci, mentre io facevo una scelta diversa. Esiste una ragione ed un torto in questo? Ma se avessi parlato, avrei in una certa misura violentato la loro scelta, gli avrei impedito di continuare a non pensarci e tendenzialmente con queste premesse non si comunica più tanto bene.
    </p>
    <p class="bio justified">
      Lo stesso quesito, mutato in alcuni dettagli forse fondamentali, si può porre durante il rapporto di insegnamento uno a uno. Le ripetizioni, sì. Può sorgere nel corso della storia tra <i>insegnante</i> e <i>studente</i>, che io non considero come categorie fisse ma come cappelli da mettere e togliere, in quanto ci si insegna reciprocamente e si studia entrambi per tutto il tempo. Capita che ad un certo punto c'è uno scoglio, ed indicarlo esplicitamente solleverebbe una questione profonda e radicata. Non una questione esplicitamente legata alla materia studiata, ma qualcosa di personale. Ci si chiede se sia fruttuoso parlare, se l'altro lo possa accettare e trasformare in qualcos'altro, rispondendo magari anche con uno scontro, non essendo d'accordo ma comunque ponendosi dinamicamente rispetto al problema.</br>
      Una delle differenze in questo caso sta nella richiesta esplicita: lo <i>studente pagante</i> vuole le ripetizioni, le richiede e le paga, dunque potrei ipotizzare una maggiore libertà nel proporgli discorsi che, secondo me, migliorerebbero il suo rapporto con lo studio, sia direttamente sia di riflesso. Ma non è così semplice. Chi chiede potrebbe limitarsi a pensare di volere <i>un voto sufficiente a scuola</i>, e parlargli della sua dipendenza dai genitori, per dirne una, che gli impedisce di capire la matematica, sarebbe completamente al di là delle sue aspettative, in maniera simile ad una bimba che tra un kinder e una fruittella si vede evocare i nonni malati e sofferenti. Gli scogli educativi ci portano in quella zona del mare del pensiero in cui le correnti mutano rapidissimamente e anche una piccola deviazione di rotta porta a conseguenze radicalmente diverse.
    </p>
    <p class="bio justified">
      Ribadisco che secondo me c'è una completa simmetria in ciò, nonostante le ovvie diversità tra insegnante e studente come ruoli sociali. Al raggiungimento dello scoglio i ruoli non contano ormai più, e si ha sempre entrambi qualcosa da poter dire, da poter fare, generando esiti inaspettati nella relazione. Ricordo di essermi accanito per mesi su <i>M</i>, cercando una via d'insegnamento che funzionasse per entrambi. A tratti pensavo di indicargli lo scoglio ma infine ho capito che lo scoglio era il mio, nel trattarlo come avrei trattato me stesso. Non stavo guardando alla nostra profonda diversità. Lui aveva bisogno di seguire una strada che io non conoscevo, una strada che non imboccherei mai perché non mi corrisponde. Scommetto che provava ad indicarmelo di tanto in tanto, magari non troppo esplicitamente, ma ho la sensazione di essere stato io il cieco tra i due, e nonostante le pene di tante ore spese a cercare una soluzione che non potevo vedere, almeno è infine arrivata una separazione giusta e produttiva per entrambi. Ma sarebbe anche potuta finire in un dimenticatoio indefinito, dove teniamo quelle esperienze mai veramente chiuse, di cui non riusciamo a delineare un senso, in cui abbiamo navigato ignari, tra gli scogli che ci rallentavano e bloccavano nel cammino.
    </p>
    <p class="bio justified">
      Parlando di insegnamento, negli ultimi anni si è discusso molto di autovalutazione e della consapevolezza di sé nella relazione educativa. <i>Mettersi i voti da soli</i>, per dirla molto brevemente, aiuterebbe i ragazzi a capire più di sé e di quello che gli viene chiesto di fare. In effetti è assurdo cercare di far bene qualcosa, senza sapere che <i>bene</i> s'intenda.
      Ora, se fossi onesto, qui servirebbe un ampio approfondimento per far giustizia alla questione, ma prenderò la scorciatoia e offrirò solo un mio punto di vista, forse limitato. Per quanto mi piaccia questa spinta in direzione di una simmetria tra chi insegna e chi impara, essa potrebbe assumere l'aspetto di un proverbiale dito dietro cui nascondere dinamiche molto più importanti. Intanto puntualizzo che i voti <i>veri</i>, molto spesso, è sempre l'insegnante a deciderli. Pochi si spingerebbero fino in fondo con coraggio, e lascerebbero agli studenti la valutazione, ad esempio, di una propria eventuale bocciatura o un rimando a Settembre. Per quasi tutti è un'eresia, forse per qualcuno è una realtà ma comunque da custodire lontano da occhi ed orecchie di insospettabili inquisitori.</br>
      Il vero guadagno dato da un avvicinamento di questo tipo è proprio nella dinamicità della relazione: riutilizzando la metafora dello scoglio, valutarsi e ragionare su di sé può effettivamente ammorbidirci e renderci più attenti alle indicazioni altrui, più capaci di ascoltarle. Di conseguenza, quando emergerà qualcosa in noi e l'altra persona si chiederà se è il caso di indicarlo o meno, la loro scelta sarà più semplice. Arrivo addirittura a dire che cresceranno la rapidità e l'intensità con cui si incontrano questi ostacoli, essendo la relazione più agile ma non per questo più leggera, anzi. Il vero nodo della questione è che un'educazione <i>totale</i>, che si fondi sullo smuovere ciò che ci impedisce e ci trattiene profondamente, è impegnativa e spesso vista come un rischio. La nostra società non si fonda su questo genere di <i>rischio</i>, sul toccarsi in profondità e accettare di vedere che succede. A scuola si va ad imparare le cose e soprattutto la disciplina che ci tiene seduti al banco per cinque e più ore - magari nei fatti non è così, ma nella testa di molti genitori sì, tanto che a volte non sono sufficienti i carcerieri scolastici: se ne cercano altri nell'istruttore di nuoto, nel prete della parocchia, nel prof di ripetizioni di greco, eccetera.
    </p>
    <p class="bio justified">
      Scuola o non scuola, essere esistenzialmente pronti a pizzicare queste corde profonde è la vera questione, che si riapplica immutata in ogni ambito della vita, in ogni secondo che misuriamo con la coscienza, dalla fila fatta al supermercato fin dentro l'abbraccio di due amanti sconosciuti. È una disposizione d'animo così forte, che anche solo puntare ad ottenerla mi porta a guardarmi intorno e a vedere rimpicciolirsi, sempre più lontane ed insignificanti, cose come i voti scolastici, il verbo <i>dovere</i>, l'attaccamento agli oggetti, le guerre di opinione e di religione. Invece spiegare qualcosa a qualcuno, portarlo per mano verso il momento di realizzazione dell'<i>ecco, ho capito!</i> è una cosa che si ingigantisce e diventa così gustosa e valida da candidarsi come possibile senso della vita. Il palleggio creato da due o più che giocano a spiegare e farsi spiegare è come un reciproco sollevarsi, in cui però nessuno resta in basso. Tutti si sale ed è un gioco a somma positiva, difatti al guadagno dell'altro non deve corrispondere una perdita dell'uno, anzi spesso la crescita è immediata e potenzialmente duratura per tutti.</br>
      Forse la difficoltà più grande è riconoscere la disponibilità propria e degli altri a questo tipo di confronto senza sconti. Tornando alla questione iniziale, mi sarebbe occorsa una grande sensibilità e affetto umano per tirare il filo al punto giusto con la bambina. Oggi ho fallito senza neanche tentare ma dovrò farci qualcosa: accettare il <i>rischio</i> per primi è probabilmente l'unico modo di farsi riconoscere e dare il via alla partita.
    </p>

<!--
    <h2 class="head">xx Agosto 2020</h2>

    <p class="bio justified">
      Ieri stavo raccontando ad Angelo di voler trovare un modo di comunicare la meccanica quantistica ad un vasto pubblico. Il ragionamento è partito osservando come questa teoria scientifica sia ancora giovane ed immatura nel suo passaggio da <i>corretta previsione di fenomeni naturali</i> a <i>concezione integrata del mondo</i>. Per capirla nel primo modo occorre un lungo percorso di studi in fisica e questo è realisticamente riservato ai pochi che se ne appassionano. Il passaggio al secondo modo dovrebbe essere accessibile a tutti, ed è spesso mediato da menti più varie, come i divulgatori professionisti, ma anche e soprattutto dagli altri scienziati che si servono della teoria e ne capiscono utilità e limiti, e dai filosofi, che dovrebbero indagarne le conseguenze sul pensiero umano e sulle idee che abbiamo della realtà. Prendo ad esempio un'altra grande rivoluzione scientifica e di pensiero, quella iniziata da Isaac Newton nel 1687 con la pubblicazione dei suoi Philosophiae Naturalis Principia Mathematica, dove, nonostante le varie riedizioni, era già chiaro e ben definito il nocciolo di pensiero che avrebbe poi influenzato la scienza e la conoscenza per i secoli successivi. Newton, a sua volta ispirato dalla brillantezza del procedere razionale tipico di Euclide, lavora con definizioni, assiomi e dimostrazioni. Stabiliti dei principi ragionevoli di partenza, costruisce in maniera geometrica e quasi asettica un'elaborata impalcatura di pensiero. Dimostrazione dopo dimostrazione, giunge a dei risultati che da un lato si accordano perfettamente a ciò che era già noto, dall'altro offrono predizioni su fenomeni futuri e ignoti che sarei tentato di definire <i>magiche</i>.
    </p>
    <p class="bio justified">
      Un eclatante esempio è quello della scoperta di Nettuno del 1846. Niente a che vedere con Newton in persona, evidentemente, ma con la sua teoria sì di certo. La faccenda andò più o meno così: il pianeta Urano era stato scoperto 65 anni prima, e le successive osservazioni della sua orbita risultavano un po' strane. Urano sembrava deviare dal suo <i>giusto percorso</i>, cioè quello calcolato in base alla teoria newtoniana tenendo conto della posizione del Sole e degli altri pianeti. Fu avanzata tutta una serie di ipotesi, tra cui la più banale, cioè quella di un'errore nelle osservazioni. Oppure magari la teoria di Newton andava corretta, per tenere conto di casi particolari. Alcuni ebbero la stramba idea di pensare ad un ingrediente mancante: la deviazione di Urano poteva forse essere spiegata da un ulteriore pianeta ancora sconosciuto, più lontano o meno visibile, che se incluso nei calcoli avrebbe fatto tornare tutti i conti. Oggi attribuiamo ad Urbain Le Verrier la paternità del calcolo portentoso che porta da una semplice ipotesi come questa ad una vera e propria previsione sulla posizione del pianeta ignoto. Come avrete già capito, si andò dunque a puntare il telescopio nella direzione predetta da Le Verrier, ed effettivamente un solo grado più in là c'era quello che oggi chiamiamo Nettuno.
    </p>
    <p class="bio justified">
      Ma cosa c'entra questa storiella con la trasformazione della teoria newtoniana in idea comune sul mondo? Secondo me un po' lo spiega, nel senso che questa scoperta, insieme a tante altre anche più formidabili, hanno via via rafforzato la fiducia nelle leggi di Newton, tanto da arrivare a considerarle una <i>verità</i>, non dico al pari di un testo sacro, ma quasi. Se le sue definizioni ed assiomi sul mondo generano questa esattezza, quanto è facile spingersi oltre e reputare essi stessi esatti? Il mondo è come dice Newton, e funziona così, eccetera eccetera. Oggi sappiamo che ciò non può essere vero, perché le predizioni della teoria su certi fenomeni sono errate. Non vengono rispettate e senza alcuna possibilità di salvataggio in corner, come avvenne per le deviazioni di Urano. E riguardo alla visione del mondo? L'abbiamo conseguentemente abbandonata?</br>
      Spesso non mi sembra essere così. Cerco di riassumere il determinismo newtoniano nella seguente formulazione: <i>un essere che abbia a disposizione tutte le informazioni riguardanti tutti i costituenti dell'universo in un dato momento, potrebbe teoricamente prevederne la storia passata e futura</i>. L'universo newtoniano è una gigantesca scatola con le cose dentro, e conoscendole tutte ad un certo momento, si sa automaticamente tutto anche del futuro. Dunque la conferma della teoria fisica fece una specie di scopa religiosa e filosofica con l'affermazione di una divinità che <i>tutto vede e tutto sa</i>. Ripeto, oggi sappiamo che le cose, a livello fisico, non possono stare così, almeno non secondo la visione classica. Ad esempio, la radioattività di un atomo pericoloso è regolata da leggi di probabilità. Vale a dire che ogni secondo che passa, c'è una certa probabilità che avvenga la radiazione, ma non vi è un tempo certo e predeterminato. Lo stesso Einstein rifiutò di modificare la sua linea di pensiero con la famosa frase <i>Dio non gioca a dadi</i>, restando abbracciato all'ipotesi del determinismo e aderendo alla scuola di pensiero secondo cui oltre la meccanica quantistica debba risiedere una teoria migliore, dai risultati esattamente determinati, e che la probabilità insita nei quanti sia solo il risultato della nostra ignoranza.
    </p>
    <p class="bio justified">
      Vengo dunque al problema della meccanica quantistica nella cultura popolare. Nella sua formulazione più estesa e moderna, come substrato da cui poi nascono diverse teorie secondarie, essa non ha nulla da invidiare alla classicità di Newton in quanto a previsioni azzeccate. Chiedete ad un qualsiasi fisico e vi confermerà che ogni teoria moderna che pretenda di essere <i>giusta</i> deve essere quantistica. Lo stesso vale, ad esempio, per la relatività speciale di Einstein: anch'essa dev'essere incorporata in ogni nuovo pensiero fondamentale sul mondo. E Newton? C'è anche lui, nascosto tra le pieghe, ma solo come caso esemplificativo. Da questo piano di comprensione aumentata si ridiscende alla visione classica di Newton con approssimazioni che si sa essere false, ma sufficientemente buone in tante occasioni della vita.</br>
      Riguardo alle sue interpretazioni, invece, il dibattito scientifico è ancora aperto
    </p>
    <p class="bio justified">
      Sarei un ingenuo se criticassi i pensatori del passato per aver seguito idee simili. L'irrimediabile problema è che siamo sempre dei pensatori in un certo contesto, e ad ogni indagatore è balenata almeno una volta nella vita l'idea di una verità finale da trovare, quando tutto sarà chiaro e capito. Non so se un traguardo del genere sia anche solo ipotizzabile logicamente, forse ci scriverò a riguardo, un'altra volta. Ma qui voglio dire che il raggiungimento della verità finale non potrebbe comunque mai essere dimostrato conclusivamente, dovendoci sempre basare sulle eventuali deviazioni future, e quindi tanto vale ragionare come se fossimo eternamente in cammino.
    </p>
  -->


    <p class="foot">
      matteodelprete91@gmail.com</br>
      Hosted with <a href="https://pages.github.com/">Github Pages</a>
    </p>

  </div>
</body>
</html>
